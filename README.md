U pitanju je kompletan Ticketing / Project Management sistem sa Laravel backendom i React frontendom. Aplikacija pokriva tipičan rad tima na projektima: menadžer kreira projekat i zadatke, dodeljuje članove, zaposleni rade na zadacima i prijavljuju sate, svi komuniciraju kroz komentare, događaje i direktne poruke, a administratori imaju potpuni uvid. Ceo sistem je zamišljen tako da bude praktičan u svakodnevnom radu, sa jasnim pravilima vidljivosti i ovlašćenja.

Tehnološka osnova obuhvata Laravel za API i poslovnu logiku, MySQL ili MariaDB za bazu, Sanctum za autentikaciju i sesije, kao i React na klijentskoj strani uz React Router i Bootstrap stilove. Na analitičkim ekranima koriste se grafici za agregirane prikaze, dok je za izvoz podataka obezbeđen klasičan CSV/Excel tok. Motivacione poruke preuzimaju se sa javnih API izvora, uz lokalni fallback i mogućnost filtriranja po temama.

Autentikacija je zasnovana na ulogama administratora, menadžera i zaposlenog. Administrator ima potpuni pristup svim resursima i izveštajima. Menadžer kreira projekte i zadatke, upravlja članovima i vidi sve što se odnosi na projekte koje je kreirao ili u kojima učestvuje. Zaposleni vidi projekte na koje je dodeljen, sopstvene zadatke i sate, kao i događaje povezane sa tim projektima. Pravila vidljivosti su konzistentna kroz ceo sistem kako bi se izbegle zabune i incidenti sa pristupom.

Glavne funkcionalnosti obuhvataju upravljanje projektima i zadacima, evidenciju vremena, komentare i priloge na zadacima, kalendarske događaje u okviru projekata, kao i razmenu direktnih poruka između korisnika. Projekti imaju naziv, opis i informaciju o kreatoru, kao i listu članova kroz pivot relaciju. Zadaci su vezani za projekat, imaju dodeljenog korisnika kada je potrebno, status rada i prateće metapodatke. Vremenski unosi beleže sate po zadatku i datumu, vezani su i za korisnika i za konkretan zadatak. Komentari se vežu za zadatak i korisnika, dok su prilozi fizičke datoteke vezane za zadatak. Događaji čine kalendar projekta sa naslovom, opisom i vremenskim opsegom. Direktne poruke sadrže pošiljaoca, primaoca, sadržaj, vreme slanja i informaciju da li je poruka pročitana.

Na korisničkom interfejsu postoji stranica sa listom projekata sa pretragom, sortiranjem, paginacijom, brzim pregledom članova i dijalogom za dodavanje članova, kao i modal za kreiranje novog projekta. Stranica detalja projekta donosi pregled zadataka sa filterima i sortiranjem, paginaciju, brzo kreiranje zadatka, prikaz članova i događaja, a svaki zadatak otvara modal sa komentarima, prilozima i unosom vremena. Sistem poruka prikazuje listu razgovora, nepročitane poruke, thread sa izabranim sagovornikom i modal za započinjanje novog razgovora sa bilo kojim korisnikom. Analitika i izveštaji daju sumarne prikaze poput sati po projektu i korisniku, trendova rada po danima i distribucije statusa zadataka, pri čemu se obim i detalji razlikuju u zavisnosti od uloge. Motivacioni mehurić je stalno vidljiv, a klik otvara modal sa citatom filtriranim po temama rada i uspeha.

API je organizovan REST-ovski, sa standardnim rutama za projekte, zadatke, vremenske unose, komentare, priloge, događaje i poruke. Lista endpointa podržava stranićenje i opciono filtriranje, a izveštajni i statistički krajevi vraćaju zbirne podatke spremne za prikaz na grafikonu. Autorizacija se proverava kroz middleware i politike pristupa kako bi menadžer video isključivo relevantne projekte i sve unose u okviru tih projekata, zaposleni svoje projekte i zadatke, a administrator sve.

Struktura baze je čista i očekivana za ovakav domen. Tabela korisnika čuva identitet, ulogu i poziciju. Tabela projekata beleži osnovne podatke i kreatora, a kroz poveznu tabelu se vezuju članovi projekta. Zadaci se vezuju na projekat i opcionalno dodeljuju korisniku, a na njih se nadovezuju komentari, vremenski unosi i prilozi. Vremenski unosi vežu zadatak i korisnika uz sate i datum rada. Događaji se vezuju na projekat i služe planiranju. Poruke vežu pošiljaoca i primaoca, imaju sadržaj, vreme slanja i informaciju o pročitanosti. Ovakav model omogućava jasne relacije jedan-prema-više i više-prema-više i olakšava agregacije koje su potrebne za analitiku.

Pravila pristupa i vidljivosti sledila su jednostavnu matricu: administrator vidi globalno, menadžer vidi svoje projekte i sve unose unutar njih, zaposleni vidi projekat isključivo ako je član tog projekta i zadatak ako mu je dodeljen ili je deo tima na projektu, pri čemu se liste i detalji dosledno filtriraju u kontrolerima. Za vremenske unose je posebno naglašeno da menadžer i dodeljeni zaposleni vide sve unose na datom zadatku, dok administrator uvek ima kompletan uvid. Za događaje zaposleni vide samo događaje u projektima na koje su dodati.

Analitika i izveštaji su koncipirani tako da budu korisni svima, ali sa različitim fokusom. Zaposleni dobijaju pogled na sopstveni angažman i raspodelu statusa zadataka u svojim projektima. Menadžeri dobijaju sate po članovima i projektima, kao i brze signale o uskim grlima kroz statusnu raspodelu i trendove. Administratori imaju širok presjek sistema, uključujući agregate preko svih timova i projekata. Motivacione poruke su prijatan, nenametljiv dodatak, izvlače se iz više stabilnih izvora i mogu se filtrirati da bi bile relevatnije radu na projektima.

Dalji razvoj prirodno vodi ka real-time notifikacijama za poruke i promene statusa, proširenim politikama pristupa i dnevnicima aktivnosti, naprednijim izveštajima poput poređenja planiranih i utrošenih sati, kao i ka dodatnim UI poboljšanjima poput tamnog režima i lokalizacije. Ovaj projekat već sada nudi stabilnu osnovu za produkcijsko okruženje i jasno razdvojene odgovornosti između backend API-ja i modernog frontend klijenta, sa logikom domena koja je intuitivna i lako proširiva.
